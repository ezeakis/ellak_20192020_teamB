***Σε ποιους απευθύνεται***

Η παρούσα εργασία μπορεί να υλοποιηθεί από μαθητές Ε’ Δημοτικού έως Α’ Γυμνασίου.

***Στόχος***

Τα παιδιά καλούνται να κατασκευάσουν ένα ρομποτικό όχημα που θα φέρει στο πίσω μέρος του μία ειδική τσουγκράνα για την συλλογή μικρών απορριμμάτων κατά τον καθαρισμό των παραλιών. 

Για τους σκοπούς της κατασκευής επιλέχθηκε η χρήση μικροϋπολογιστή microbit. Η κίνηση του οχήματος ελέγχεται μέσω ενός δεύτερου microbit που μέσω εκπομπής ραδιοφωνικών σημάτων επικοινωνεί με το microbit που είναι τοποθετημένο στη βάση του οχήματος και λειτουργεί ως τηλεχειριστήριο.

***Προαπαιτούμενη γνώση***

Τα παιδιά θα πρέπει να είναι σε θέση να γνωρίζουν:

* Πως προγραμματίζεται το  microbit

* Πως αλλάζουμε την φορά κίνησης ενός μοτέρ

* Βασικές αρχές ηλεκτρονικών και κυκλωμάτων ( τί είναι πηγή, ρεύμα, μονάδες μέτρησης κτλ…)

Σε περίπτωση που οι μαθητές έχουν γνωστικά κενά θα χρειαστεί να προηγηθεί μία σειρά μικρών δραστηριοτήτων, κατάλληλα σχεδιασμένων ώστε να γίνουν κατανοητά τα προηγούμενα πεδία.

***Προετοιμασία εκπαιδευτικού***

Για την ομαλή πορεία της υλοποίησης της εργασίας, είναι σημαντικό ο εκπαιδευτικός να έχει:

* Συγκεντρώσει τα υλικά που αφορούν την εργασία, καλώδια, μπαταρίες, microbit κτλ
* Συγκεντρώσει τα απαραίτητα εργαλεία όπως κατσαβίδια, κοφτάκια, πολύμετρο κτλ
* Φροντίσει ώστε κάθε υπολογιστής ή Laptop  να έχει εγκατεστημένο το λογισμικό MakeCode, σε διαφορετική περίπτωση θα πρέπει να γνωρίζει αν ο χώρος διαθέτει WiFi και να γνωρίζει τον κωδικό πρόσβασης.
* Έναν μικρό πίνακα ή κόλλες Α3 σε περίπτωση που χρειαστεί να σχεδιάσει κάτι.

***Προτάσεις διδασκαλίας***

Παρακάτω προτείνονται μερικές προτάσεις για την διευκόλυνση του εκπαιδευτικού στα βήματα υλοποίησης της εργασίας.

* Να γίνει ένα διάγραμμα ροής όπου με την συμμετοχή των παιδιών να διατυπωθεί ο αλγόριθμός που θα χρησιμοποιηθεί.

* Να πραγματοποιηθούν μικρές ασκήσεις ανταλλαγής μηνυμάτων μεταξύ 2 ή και περισσότερων microbit ώστε να γίνει κατανοητός ο τρόπος επικοινωνίας μεταξύ τους.

* Δοκιμή ελέγχου της κίνησης ενός μόνο μοτέρ με χρήση L269N αρχικά μόνο με ένα microbit στη συνέχεια με 2 microbit  σε ρόλο πομπού-δέκτη. Ανάπτυξη κατάλληλου κώδικα.

* Ανάπτυξη πλήρους συνδεσμολογίας και ανάπτυξη κατάλληλου κώδικα.

* Μοντάρισμα ρομποτικού οχήματος και τελικές δοκιμές.

* Οργάνωση μαθητών ανά ομάδες για αναζήτηση πηγών που αφορούν την κεντρική ιδέα, την περιγραφή των βημάτων υλοποίησης και τα συμπεράσματα. Επίδειξη τρόπου αναζήτησης στο διαδίκτυο για την άντληση πληροφοριών.
